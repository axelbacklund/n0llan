---
slug: "/om-mottagningen"
date: "2021-01-24"
title: "Välkommen till Sektionen för Industriell ekonomi och mottagningen 2021!"
---
Det är nu det börjar! Sektionen har ett sprudlande studentliv och under våren arbetar 150 engagerade studenter för att på bästa sätt ta emot en ny årgång med öppna armar. För att ni nyantagna ska få lära känna er klass och få en så bra start som möjligt på er tid på KTH börjar ert äventyr med Mottagningen!

Det har inte gått att undgå att 2020 varit ett väldigt speciellt år, större delen av vår tillvaro har präglats av covid-19 eller corona. Årets Mottagning kommer likväl påverkas av corona, här kommer en beskrivning på de åtgärder vi vidtar för att minska risken av smittspridning under våra event. 

När ni kommer till campus morgonen den 10/8 kommer vi dela in er i 16 små grupper, även kallade Faddergrupper. Det är i dessa grupper ni kommer genomföra Mottagningen. Dessa 16 grupper delas sedan in i fyra grupper om fyra små grupper, de större grupperna kallas för Gudfaddergrupper och ni kommer inte interagera med någon utanför er Gudfaddergrupp under något event. När vi har stationsaktiviteter som kräver större grupper än tolv personer har ni en annan Faddergrupp, samma hela tiden, som ni blandas med. Vi har även valt att flytta ut majoriteten av våra aktiviteter utomhus för att vi ska kunna sprida ut oss på ett bra sätt och hålla det avstånd som Folkhälsomyndigheten rekommenderar så var gärna beredd på att ta med regnjackan om det ser ut att bli dåligt väder. Vi kommer under Mottagningen genomföra middagar eller sittningar som vi kallar dom i ett tält utomhus. Ni kommer här sitta vid bord om 12 personer som är distanserade från varandra enligt FHMs rekommendationer för restauranger. Vi kommer alltid att sitta ner under dessa tillställningar, det kommer aldrig finnas ett dansgolv eller liknande för att minska risken för smittspridning. Efterfesterna till sittningen kommer vara ett pub-liknande event där ni sitter kvar vid era middagsbord och med hjälp av ett digitalt kösystem får möjlighet att köpa från en bar som vi ställer upp i tältet. Det är viktigt för oss att ni känner er trygga under ert deltagande i Mottagningen 2020.

Mottagningen börjar i samband med uppropet och innebär spännande aktiviteter från morgon till kväll. Ni får en introduktion till sektionens traditioner och går på sittningar som består av middag, sång, framträdanden och tillhörande efterfester. För det mesta rör vi oss omkring på Campus för att ni ska bli bekanta med KTH’s områden men ibland åker vi iväg till andra platser i Stockholm. Allt deltagande i Mottagningen är helt frivilligt (Uppropet är dock obligatoriskt. Kan du inte komma på uppropet måste du kontakta studievägledare Kim Leinervall på svl-cinek@itm.kth.se).

Några dagar innan uppropet kommer du att kontaktas av en av dina Faddrar som stämmer av läget inför uppropet och påminner om vad som är bra att ha tillgängligt under Mottagningen (se nedan). Ett par veckor innan uppropet släpps schemat för de två första veckorna på KTHs hemsida och sedan två veckor i taget. Har du några frågor innan dess är du varmt välkommen att kontakta ÖPH (Överphösare) som är ansvariga för Mottagningen. ÖPH 2020 är David Rothman nås på oph@iare.nu.

Vi vill också förtydliga att Mottagningen inte ska förväxlas med en ”nollning”, utan vi tar avstånd från alla former av diskriminering, trakasserier och tvång till alkoholkonsumtion. Mottagningen är en plats där alla ska känna sig välkomna, inkluderade och trygga.